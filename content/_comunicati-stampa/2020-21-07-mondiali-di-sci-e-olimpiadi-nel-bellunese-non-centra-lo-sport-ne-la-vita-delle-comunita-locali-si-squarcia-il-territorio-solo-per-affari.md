---  
title: Mondiali di sci e Olimpiadi nel Bellunese: non c'entra lo sport, non c'entra la vita delle comunità locali, si squarcia il territorio solo per una questione di affari
date: 2020-21-07

---

  
  
Domenica a Cortina si sarebbe dovuta tenere una marcia di protesta indetta da alcune associazioni ambientaliste per portare alla luce il grave impatto ambientale di alcuni cantieri aperti in vista dei Mondiali di sci 2021 e delle Olimpiadi 2026.  
A circa 24 ore dall’evento la questura di Belluno ha vietato la manifestazione adducendo motivazioni di ordine sanitario.  
È stato fatto divieto ai manifestanti di proseguire in corteo, anche in forma di mera passeggiata collettiva, seppur gli organizzatori avevano previsto il distanziamento sociale e tutti indossavano le mascherine.  
  
Tutto questo accadeva mentre nel centralissimo Corso Italia centinaia di turisti si accalcavano per la passeggiata dello shopping.  
  
Nel frattempo appena più in alto prosegue nel silenzio la devastazione nel patrimonio unico delle Dolomiti.  
Meglio non far vedere, meglio tenere lontani cittadini e associazioni, meglio non intralciare ancora una volta il lavoro delle ruspe.  
Meglio non chiedersi se quello che era stato annunciato come un progetto a impatto zero, ha mantenuto la sua natura.  
  
In tutto questo lo sport c'entra poco, e ancor meno lo spopolamento delle terre alte e la necessità di porvi rimedio: quello che interessa è far girare i soldi e porre le basi per un ulteriore sfruttamento della montagna che attiri ulteriore turismo di massa, con tutto quello che ne consegue, costi quel che costi.  

  

_Il Coordinamento Regionale del Veneto che Vogliamo_
